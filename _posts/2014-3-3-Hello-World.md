---
layout: post
title: Recensione Nexus 9
---

*Premessa*: Lavorando in B3Lab mi imbatto spesso in device molto vari e molto interessanti. Ho deciso quindi di iniziare a recensirli per rispondere alla domanda esistenziale che mi fanno sempre gli amici: 

> Cosa ne pensi del prodotto X? L'hai mai provato? Che faccio, lo compro? È un etto e dieci, lascio?

Tempo permettendo terrò un diario della mia esperienza nerd con tutti gli aggeggi che mi passano per mano. Iniziamo oggi con il **Nexus 9**.

##Nexus 9: la recensione

Il Nexus 9 è l'ultimo tablet Android di casa Google. La linea Nexus si è sempre contraddistinta per due cose:

1. Il prezzo contenuto
2. Il sistema operativo di Android completamente libero da tutte le aggiunte, spesso inutili, che gli altri produttori di hardware infilano a sorpresa (vero Samsung?)
3. Ottimo rapporto qualità/prezzo

Negli ultimi modelli di Nexus il punto uno è stato decisamente perso di vista. I prodotti restano *molto buoni* ma sono *in linea* con i prezzi del mercato. Per dire una volta compravi il Nexus perchè era superconveniente, ora neanche quello. Mannaggia a te Google.

Il competitor del Nexus è ovviamente l'**iPad**: le dimensioni e il prezzo sono simili e ci si aspetta delle prestazioni e caratteristiche paragonabili al tablet di casa Apple. Rompo il ghiaccio e dico subito che non è così: il Nexus 9 sotto molti aspetti cede il fianco a debolezze che confrontate con iPad fanno rimpiangere di aver speso 400€ per il Nexus.

###Design

Il Nexus 9 è *molto bello*. Il tablet, prodotto da HTC per Google, denota quella cura che solo HTC riesce a raggiungere nel mondo Android. Il retro di plastica bianca opaca è molto piacevole al tatto e tutto attorno corre un bordo di alluminio spazzolato. Unica pecca la fotocamera estrusa: considerato che parliamo di un tablet (che quindi non ha dimensioni contenutissime) mi sarei aspettato una fotocamera aderente al corpo del tablet.

Il peso è sorprendetemente contenuto e usandolo in treno per un'ora non ho mai avuto la voglia di posarlo o di avere una superficie di lavoro più comoda. Unica pecca: avrei voluto la tastiera che si sdoppia ai lati come su iPad perchè digitare su uno schermo così grande non è pratico, purtroppo Android non ha questa funzione, magari si può installare una tastiera custom ma sarebbe stato bello averla di sistema.

**Piccolo appunto**: quando il tablet è spento è *impossibile* capire qual è la parte superiore. Fortunatamente l'ultima versione di Android ha introdotto il risveglio del device con due colpetti sullo schermo. Nonostante questo però spesso non riesco a trovare i tasti del volume perchè l'ho preso in mano rovescio.

**Piccolo appunto 2**: Il connettore per il carica batterie è al rovescio rispetto al resto del mondo. Mi rendo conto che non è un grosso problema ma resta pur sempre un tablet da 400€. Cosa costava farlo dritto come tutti gli altri? Frustrante.

###Display

Lo schermo del Nexus 9 è glorioso. Display retina, nitidissimo, è una gioia per gli occhi. Purtroppo però *la luce non è uniforme ai lati* e lo schermo non ti dà quella sensazione di pixel *incollati al vetro* a cui ormai siamo abituati. Lo schermo è qualche millimetro sotto al vetro e l'effetto è un po' triste. Sono piccoli dettagli, ma su un tablet da 400€? Mi dispiace ma non posso transigere.

###Camera

Non aspettatevi di fare gli scatti che fate con una reflex, ma neanche quelli che fareste con un telefono. La fotocamera del Nexus 9 è la **classica fotocamera da tablet**: c'è, funziona, niente di più. La risoluzione è scadente e in condizioni di luce scarsa diventa inutilizzabile.

###Speakers

Nota di merito per il Nexus 9: finalmente gli speakers frontali su un tablet. Giocare a Heartstone con il suono stereo è molto più coinvolgente. I suoni che arrivano dai lati arrivano effettivamente dai lati con un volume alto e cristallino. Bellissimo.

> Gli speaker frontali: perchè non sono standard su tutti i tablet?

Apple se stai leggendo: metti le casse dell'iPad di fronte e non sul retro.

###Performance

Ho letto di molte recensioni che lamentavano performance scadenti del Nexus 9, probabilmente causate dal software. A qualche mese di distanza dal rilascio questi problemi sembrano risolti e non ho mai percepito lentezza usandolo. Considerato che è una macchina con un processore enorme mi sarei stupito del contrario. Ho provato a testare un po' le prestazioni al limite con il videogioco di Batman: Arkham Origins in 3D e mi è sembrato che il tablet rispondesse bene.

###Software e app 

Android L che è la versione con cui viene consegnato il Nexus 9 è molto divertente. Le animazioni rendono l'esperienza d'uso frizzante ma comunque rapida. Purtroppo non tutte le app sono aggiornate a questa nuova identità di Android e si vede. Le app che non seguono lo stile di Andoid L risultano veramente tristi.

Una cosa che manca totalmente a Android L è l'ottimizzazione per tablet. L'esperienza utente in quasi tutti i casi è identica a un normale smartphone Android. Non ci sono gestures per chiudere le app, o per cambiare da un'app all'altra e in generale sembra un software per telefono riportato in grande. Peccato perchè la grafica rinnovata di Android faceva sperare anche in una usabilità migliore.

> Ottimizzazione per tablet inesistente: è come usare uno smartphone

Una nota di merito di Android L è la gestione multi-utente: è molto comoda considerato che in ufficio siamo in tre. Ognuno può avere le proprie app, email, dettagli personali separate dal resto. iPad, se ci sei, batti un colpo. Su questo Android è superiore.

> Avere più utenti su un tablet solo è molto comodo

Il Nexus 9 è uno dei primi tablet Android ad avere uno schermo 4:3 invece che 16:9, questo significa che lo schermo è più quadrato. Mi sembra un'ottima scelta di design ma molte app non sono ancora pronte per questa proporzione dello schermo. **Un peccato**.

Non tutte le app vengono sviluppate da subito anche per Android ma se quello che ti interessa è un tablet completamente compatibile con la suite di Google Drive il Nexus 9 è lo strumento perfetto in mobilità.

**Nota**: quando il tablet si blocca da solo ha un momento in cui la luminosità va al massimo e poi si blocca. È molto brutto da vedere e, ancora, su un tablet da 400€ è triste.


###Batteria

La durata della batteria è in linea con i tablet sul mercato.

##Conclusioni

Il Nexus 9 è il miglior tablet Android sul mercato. Sei hai bisogno di un tablet Android credo sia lo stato dell'arte. Ma confrontato con iPad purtroppo ci si scontra contro la realtà dei fatti: questo tablet non vale 400€ e evidenzia che il rapporto qualità/prezzo di Apple sui tablet è ancora il migliore.