---
layout: post
title: Recensione Moto G 2014&#58; un telefono onesto ad un prezzo conveniente
image: /images/moto-g/cover.jpg
author: Giovanni Frigo
excerpt: MotoG&#58; un telefono onesto ad un prezzo conveniente
---

Un telefono Android *di qualità* a meno di duecento euro? Motorola si è lanciata in questa scommessa, con un risultato eccezionale. È riuscita a produrre un telefono ad un prezzo veramente democratico mantenendo una buona qualità sia hardware che software.

Ma vediamo nel dettaglio cosa rende questo telefono il miglior *budget phone* sul mercato.

![Cover]({{ site.baseurl }}/images/moto-g/cover.jpg "Cover")

###Il Moto G 2014
Presentato nel Settembre 2014, il nuovo **Moto G 2014** si ripropone in una veste rinnovata, con un generoso schermo LCD IPS da 5", altoparlanti stereo frontali e, sotto il cofano, un hardware di tutto rispetto per il prezzo (processore Snapdragon quad-core da 1.2 GHz, 1 GB di RAM), il tutto accompagnato dal (discutibilmente) utile supporto dual sim. 

> Un hardware di tutto rispetto per il prezzo proposto

Una prima nota negativa: il telefono esiste solamente nella variante con **8 GB** di memoria interna, espandibile con scheda SD fino ad un massimo di ulteriori 64 GB. Poco spazio per un telefono progettato e venduto nel 2014, e mi chiedo perché la variante a 16 GB (nonostante siano *comunque* pochi) venga venduta solamente in India.

Avrei scambiato volentieri il supporto dual sim per un po' di capienza in più, o per il 4G, ma questa è un'altra storia.

![Un design solido]({{ site.baseurl }}/images/moto-g/posato.jpg "Un design solido")

###Design

La **plastica morbida** della scocca posteriore del Moto G è **piacevole al tatto** e di un ottimo materiale antiscivolo. L'impressione generale è quella di un telefono leggero (appena 149 grammi) ma resistente.

> Plastica morbida al tatto e antiscivolo, una bella sensazione

I tre bottoni fisici (wake button, volume up, volume down) si trovano sul lato destro, mentre troviamo allineati al centro il jack per le cuffie (lato superiore), la fotocamera posteriore, il flash e, ovviamente, l'attacco micro USB nella parte inferiore.

![Moto G di profilo]({{ site.baseurl }}/images/moto-g/profilo.jpg "Moto G di profilo")

Gli speaker frontali mi **piacciono molto**: che sia per guardare un video o per fare una chiamata in vivavoce, finalmente il suono arriva dalla direzione giusta.
Ho purtroppo la sensazione che lo speaker superiore (quello appoggiato all'orecchio quando si telefona) cominci già a cedere, facendo un suono un po' gracchiante. *Qualità costruttiva bocciata.*

![Moto G di fronte]({{ site.baseurl }}/images/moto-g/frontale.jpg "Moto G di fronte")

###Schermo
Lo **schermo IPS da 5"** del Moto G ha una risoluzione di 720x1280, colori vivaci ed un'ottima densità di pixel (291ppi). In generale regge bene il confronto con smartphone di fascia alta, distanziandosi di poco *(almeno sulla carta)* dallo schermo dell'iPhone 6 (750x1334 pixel a 320ppi).

![Confronto schermo con iPhone 6]({{ site.baseurl }}/images/moto-g/confronto-schermo.jpg "Confronto schermo con iPhone 6")
*Il confronto con gli altri telefoni di casa B3Lab: a sinistra l'iPhone 5S e a destra l'iPhone 6. Non se la gioca ad armi pari ma ne esce a testa alta.*

L'assenza di un bottone fisico nella parte frontale rende più scomodo lo sblocco dello schermo quando il telefono si trova appoggiato ad un tavolo. La soluzione sarebbe potuta essere il tap-to-wake, quella comoda funzione che con due colpetti allo schermo risveglia il dispositivo dallo standby, e che è comune sugli smartphone e tablet Android più recenti (come il [Nexus 9](http://b3lab.it/blog/Recensione-Nexus-9/)), ma per il prezzo a cui viene venduto è una mancanza che posso tollerare.

> *E invece premi il tasto laterale e non lamentarti.*

###Batteria
La batteria (integrata e non removibile) da 2070 mAh **resiste tranquillamente ad una normale giornata di lavoro** senza dover rinunciare a nulla: solitamente io tengo WiFi, Bluetooth, luminosità automatica e 3G sempre attivi, arrivando comunque a fine giornata con un buon 30%.
Risparmiando un altro po' (*ad esempio* disattivando il WiFi quando non si è connessi ad una rete, oppure tenendo il Bluetooth spento) si arriva anche alla giornata e mezza di autonomia.

*Il pacco speditomi da Amazon purtroppo non conteneva il caricabatterie a muro nella scatola ma solo il cavo micro-USB. Della serie: arrangiati. Io uso il caricabatterie del [Nexus 9](http://b3lab.it/blog/Recensione-Nexus-9/) da 1.5 Ampere, arrivando a carica completa in un'ora e mezza.*

###Fotocamera

Il Moto G **non brilla certo per la qualità delle foto**: se la camera da 8MP fa foto *modeste* in condizioni di buona luce, altrettanto non si può dire delle sue performance dopo il crepuscolo. I colori virano fastidiosamente verso tonalità fredde e la foto tende ad essere rumorosa.

![Una foto fatta con il Moto G]({{ site.baseurl }}/images/moto-g/foto-moto.jpg "Una foto fatta con il Moto G")
*Una foto che ho fatto durante un'escursione: le foto diurne sono piuttosto buone.*

I colori sono comunque discreti (il vestito [blu e nero](http://swiked.tumblr.com/post/112073818575/guys-please-help-me-is-this-dress-white-and) rimane comunque [blu e nero](https://www.facebook.com/B3Lab/photos/a.789345294440607.1073741830.773418832699920/863295503712252/)) ma i tempi di apertura dell'app fotocamera e di messa a fuoco un po' lunghi rischiano a volte di far *"perdere l'attimo"* della foto perfetta.

> Ma poi, pretendete davvero di fare belle foto con uno smartphone non di [fascia alta](http://www.apple.com/iphone/world-gallery/)?

###Software

Motorola continua ad operare in stretti rapporti con Google (l'ultimo smartphone della seria *Nexus* è un *"padellone"* prodotto proprio da Motorola), assicurandosi prima di altri produttori gli aggiornamenti di sistema rilasciati da Big G. 

> Aggiornamenti rapidi grazie alla partnership con Google

Il Moto G è stato appena aggiornato ad **Android Lollipop** (5.0.2), *l'ultimissima* versione di Android, molto più *bélla* e funzionale della versione 4, ancora presente sulla maggioranza dei telefoni Android. Motorola ha avuto inoltre l'accortezza di mantenere la versione del sistema operativo molto pulita e leggera, aggiungendo solamente un paio di applicazioni di sua creazione, ma soprattutto evitando modifiche grafiche all'interfaccia di dubbio gusto (*vero Samsung?*).

###Conclusioni

Il vero punto di forza di questo device è il **prezzo** estremamente contenuto: per meno di 200 euro ci si può portare a casa un bel giocattolino con caratteristiche largamente superiori ad ogni altro smartphone Android nella stessa fascia di prezzo. Azzarderei a dire che è il **miglior smartphone per rapporto qualità/prezzo** attualmente disponibile sul mercato.

> "Il miglior smartphone per rapporto qualità/prezzo"  
> (Giovanni Frigo, che poi sarei io)

Personalmente considero questi due punti molto importanti, e sufficienti a coprire i piccoli difetti che si possono trovare in questo smartphone, rendendolo al momento la mia **scelta ideale di smartphone Android** che:

- non faccia spendere un occhio della testa (HTC? LG? Vertu?)
- che non sia esagerato nelle dimensioni (Nexus 6, One plus one, Samsung Note, iPad, Millennium Falcon)
- non sia fatto di cartoncino dipinto (Samsung?)

In conclusione, anche se con qualche compromesso a livello hardware, il Moto G è uno smartphone *veramente valido*, e che mi sento di consigliare se non siete interessati al top di gamma.

![Confronto altezza Moto G con iPhone 6]({{ site.baseurl }}/images/moto-g/confronto-altezza.jpg "Confronto altezza Moto G con iPhone 6")
*È un po' più ciccione dell'iPhone 6 ma è comunque confortevole in mano.*
![Una foto del Moto G]({{ site.baseurl }}/images/moto-g/taglio.jpg "Una foto del Moto G")